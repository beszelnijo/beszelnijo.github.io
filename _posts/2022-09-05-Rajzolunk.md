---
layout: post
title: Rajzoljunk! De mivel és hogyan?
description: Gyermekként még a legtöbben szívesen rajzoltunk. Arra már valószínűleg kevesen emlékszünk, hogy az első alkotásaink mikor, és mivel készültek. 
image: images/irkafirka.jpg
excerpt: >-
  Gyermekként még a legtöbben szívesen rajzoltunk. Arra már valószínűleg kevesen emlékszünk, hogy az első alkotásaink mikor, és mivel készültek. 
date: '2022-09-05'
thumb_img_path: images/irkafirka.jpg
thumb_img_alt: Irkafirka
content_img_path: images/irkafirka.jpg
content_img_alt: Irkafirka
---
Gyermekként még a legtöbben szívesen rajzoltunk. Arra már valószínűleg kevesen emlékszünk, hogy az első alkotásaink mikor, és mivel készültek. 

Természetesen, mint a legtöbb, így a finommotorikus képesség is eltérő módon fejlődhet. Vannak azonban mérföldkövek, amikre érdemes odafigyelni. 

A kisgyermekeknél a rajzolás spontán, játékos tevékenység. 6–7 éves kor körül rendeződnek úgy a finom mozgások, hogy a gyermek az írásra készen álljon. A kezek csontosodása is ekkor érik meg az írásra.

A babák keze az első három hónapban még leginkább zárt ökölben van. A karmozgások reflexszerűek, nem tudatosan irányítottak. A harmadik hónap vége felé már képes tárgyakat tartani a kezében.

3 és 6 hónapos kor között kezd el a kisbaba a tárgyakért nyúlni, valamint egyik kezéből átveszi azokat a másikba. A 6. hónapban már távolabbi tárgyakat is megpróbál elérni.

A 6 és 9 hónap közötti babáknál alakul ki a csippentő mozgás. Ekkor kezdi el megtartani a tárgyakat. Egyszerre dolgozik a kezeivel, és a megfogott tárgyakat gyakran a szájába is veszi.

Körülbelül 9–12 hónapos kor körül a gyermek már képes marokra fogni a krétát, vagy más eszközt a rajzoláshoz. Ez a marokra fogás aztán néhány évig még megmarad rajzolás során. Ebben az életkorban már elkezdi a könyvek lapozgatását, igaz, hogy egyszerre még több oldalt hajt át. A testközépvonal átlépése is ebben a szakaszban jelenik meg.

A rajzolás kistestvére, a firkálás már nagyon korán, 1–1,5 éves korban megjelenhet. Ebben a korai időszakban fontos, hogy a gyermek minél többféle eszközzel megismerkedhessen. Mivel a kezei, a mozgása még nem áll készen az apró minták rajzolására, fontos, hogy megfelelő méretű ceruzákat, zsírkrétákat, rajzeszközöket kínáljunk fel neki. A felület is legyen elég nagy az alkotáshoz. Ezzel nemcsak a gyermeknek teszünk jót, hanem a bútorainkat is megvédjük. Legjobb egy nagyméretű barna csomagolópapíron kezdeni a kreatívkodást. Mutatok néhány olyan eszközt, amit egészen pici gyermekeknek is bátran odaadhatunk (természetesen szülői felügyelettel). Mivel nálunk a természetes alapanyag is fontos, most olyan eszközöket mutatok, amik még ennek a szempontnak is megfelelnek.

1.	Mogyoróág színes ceruza. Ez a ceruza elég vastag, így nem csúszik ki a gyermek kezéből. A belsejében kemény, tartós, élénk színű zsírkréta van, ami szintén fontos ebben az életkorban.
![Mogyoró](/images/mogyoro.jpg)

2.	Crayon Rocks, Kavicskréta. Ezek a kicsi kréták már ránézésre is felkeltik a gyermekek érdeklődését. Színesek, érdekesek. Nagyon jól illeszkednek a kicsi kezekbe, erősítik a hárompontos ceruzafogáshoz szükséges izmokat. Élénk színüknek köszönhetően a kicsik szívesen hagynak nyomot ezekkel a kavicsokkal.
![Kavicskréta](/images/kavicskreta.jpg)

3.	Méhviaszkréta. Ezeket a kis tégla alakú krétákat kifejezetten a kisgyermekeknek ajánlja a készítő, mivel az alakjának köszönhetően nem kényszeríti rá a gyermeket a helytelen ceruzafogásra. A sarkokkal vékonyan rajzolhatunk, míg a vastag oldalakkal nagyobb felületeket is színezhetünk/satírozhatunk. Élénk színűek, és kellemes az illatuk is.
![Méhviasz](/images/mehviasz.jpg)

4.	Ujjfesték. A gyermekek (ha hagyjuk őket!) imádnak maszatolni, koszolni. Erre kiváló lehetőséget ad az ujjfesték. Persze itt is fontos, hogy felügyelet mellett történjen az alkotás! Az ujjfesték is készülhet természetes alapanyagból, sőt, akár közösen is elkészíthetjük azt gyermekünkkel! Amire szükségünk lesz: 3 evőkanál kristálycukor, fél bögre kukoricakeményítő, fél evőkanál só, 2 bögre víz, különböző színű ételfestékek, és valamilyen zárható tégely az elkészült festéknek. Az elkészítés rendkívül egyszerű. Mindössze össze kell keverni, és felmelegíteni a hozzávalókat (az ételfesték kivételével), majd kihűlés után néhány csepp ételfestékkel elkeverni.
![Ujjfesték](/images/ujjfestek.jpg)

5.	Filctoll. Személy szerint nem szeretem és nem is ajánlom. Igaz, hogy már kaphatóak kimosható filcek is, de az én véleményem az, hogy mivel nem tudják megfelelően fogni a kisebb gyermekek, ezért nem tesz jót a kezeknek, hátráltathatja a helyes ceruzafogás kialakulását. A másik problémám vele, hogy annyira élénk, hogy e miatt a többi rajzeszköz háttérbe szorulhat.

1,5–2 éves kor között már képes a gyermek 3 ujjal fogni a krétát firkálás közben. A könyvet is egyesével kezdi lapozni.

2–3 éves kor körüli kisgyermekek már függőleges és vízszintes vonalat, valamint kört rajzolnak. Elkezdi az ollót helyesen használni (egyelőre kis darab papírt tud kettévágni).

4 éves korban ferde vonalat, téglalapot és négyzetet is tudnak rajzolni, és egyre jobban látszik, hogy később melyik lesz a domináns keze. Kialakul a rajzolás során az egyéni stílus, felismerhetők a rajzolás során a személyiségjegyek.

Az 5–6 éves gyermek nagy nyomtatott betűkkel le tudja másolni a keresztnevét. Tud háromszöget rajzolni, és az emberrajzon már  10 különféle testrész megjelenik. Ebben az életkorban kezd kialakulni a helyes ceruzafogás.

Bármilyen életkorú legyen is a gyermek, a legfontosabb, hogy az alkotás öröméért rajzolhasson, firkálhasson!

